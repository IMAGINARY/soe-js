<h2>Projecció estereogràfica</h2>

<p>Aquesta projecció s'obté geomètricament, projectant cada punt de la superfície terrestre des d'un punt fix de la Terra (la font de llum) fins al pla tangent al punt antipodal a la font. Aquesta construcció és similar a la projecció gnomònica, però ara la font de llum es troba a la superfície de l'esfera en lloc del seu centre.</p>

<p>Si tracem algunes el·lipses de Tissot veurem que, igual que a la projecció de Mercator, totes elles són circumferències, i per tant aquesta projecció és també conforme (preserva angles). És més, no només les circumferències infinitesimals es representen com circumferències (com mostra la indicatriu de Tissot), sinó que <i>qualsevol</i> circumferència sobre l'esfera es projecta en una circumferència sobre el pla (algunes es projecten en línies rectes , que es poden considerar com a circumferències de radi infinit). Això fa la projecció estereogràfica "molt" conforme. Aquesta projecció era ja coneguda pels antics grecs i egipcis, i és doncs la projecció conforme més antiga coneguda.</p>

<p>Les geodèsiques són arcs de circumferència (de cercles màxims), i per tant també es veuran representades per arcs de circumferència. Les loxodromas no són representades per línies rectes com al cas de Mercator, però sí que prenen una forma particular: amb la projecció en aspecte polar (Nord o Sud), les loxodromas descriuen espirals logarítmiques; és a dir, la distància al centre creix exponencialment amb l'angle de gir. A totes les projeccions les loxodromas s'aproximen a espirals logarítmiques prop dels pols, però aquesta és l'única en la qual l'espiral és exactament logarítmica.</p>

<ul>
<li>Quines circumferències sobre l'esfera no es projecten en circumferències sinó en línies rectes?</li>
<li>Quina forma prenen els paral·lels i meridians? Quina és la distància entre paral·lels en aspecte polar?</li>
<li>Si una geodèsica es representa per una circumferència al pla, on es troba el seu centre? En general, si una circumferència es projecta en una circumferència, quina és la relació entre els seus centres?</li>
</ul>

